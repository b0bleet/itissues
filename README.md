# Azərbaycanda İT sektorunda Problemlər. İnkişafın ilkin mərhələləri nələr olmalıdır,
  Bugün İT bazarına baxsaq dünyada çox sürətli inkişaf var, hərgün yeni texnologiyalar üzərində araşdırmalar aparılır və implementasiyalar edilir. İT sahəsinin ən önəmli üstünlüyü günümüzdə olan kompleks problemlərə optimal həll və yeniliklər gətirməsidir. İT sahəsində bəzi önəmli komponentlər varki, bügun birçox sistemlər bu kompon entlərin üzərinə qurulub məsələn:
- Məlumat bazaları
- Proqramlaşdırma dilləri
- Əməliyyat sistemləri     
 Digər bütün sistemlər bu 3 əsas komponentin əsasında qurulub və bu əsas komponentlərdə çoxlu optimizasiya mexanizmləri və s. mövcuddur. Bugün Azərbaycanda İT ekosisteminin cari vəziyyəti demək olarki veb platformalar üzərinə qurulub, yəni, demək olarki hazırlanan bütün sistemlər, lahiyələr veb tərəfli sistemlərdir. Buna görə də innovativ və fərqli lahiyələr hazırlanmır. Yenilikçi lahiyələr hazırlanmadığı üçünsektorda məqsədyönlü inkişaf yoxdur. İT ekosistemi veb sayt hazırlamaqdan ibarət olmamalıdır, əsas məsələ bu veb sistemlərinin infrastrukturu üçün lahiyələrin hazırlanmasıdır. Nümunə olaraq bugün birçox platformalarda (veb daxil olmaqla) geniş istifadə edilən Redis yaddaş tipli məlumat bazası göstərilə bilər. Yaxud, frontend developerlər sadəcə veb sayt hazırlamaqla deyil, məşhur open-source framework-lar hazırlamaqla uzunmüddətli inkişaf yönündə istiqamətlənməlidir. Sözügedən frontend framework-u hazırlamaq üçün çox yaxşı javascript və onun ekosisteminə aid texnologiyaları bilmək lazım olur (həmçinin brauzer). Bu cür sistemlərin hazırlanmasında fərqliliklər (məsələn,  brauzerin hansısa səhifəni daha sürətli render etməsi üçün) tətbiq edilir. Bu prosesin özü çox önəmli təcrübə mənbəyidir. Digər bir problem isə Azərbaycandan qlobal səviyyədə produktlar hazırlanıb çıxmamasıdır, çünki yerli bazarda developerlar və yaxud founderlar daha çox standart veb tərəfli sistemlərə yönəlirlər, halbuki, burda birçox hallarda heçbir innovativ yanaşma olmur. Digər bir məsələ odur ki, yaxşı lahiyə olsa belə, lokal bazarda onu yazacaq təcrübəli mütəxəssislər tapmaq olmur. Bugün software-based startup bazarında həllər çox fərqli yanaşmalar üzərinə qurulur və çox uğurlu nəticələr əldə edir.
Bugün çox geniş istifadə edilən Oracle məlumat bazasına rəqib open-source olan PostgreSQL məlumat bazasının daha sürətli və effektiv işləməsi üçün yeniliklər əlavə edilir. Burada əsas məqam budur ki, belə sistemlərlə işləmək üçün fundamental Computer Science mövzularına hakim (CPU architecture, OS internals, Networks, Data structures) olmaq lazımdır, yəni, əməliyyat sistemlərinin işləmə prinsipi, database texnologiyalarının işləmə prinsipləri və daxili mexanizmləri haqqında, şəbəkə protokolları haqqında məlumatlı olmaq və s. nəzərdə tutulur. Çünki burada əsas məqam məlumat bazası hazırlanan zaman onun məlumat bazası kimi xidmət etməsidir, bunun üçün isə hərşey ilk növbədə əməliyyat sisteminin imkanlarından başlayır. Məlumatı diskdə və yaxud yaddaşda optimal oxumaq və yaxud saxlamaq üçün əməliyyat sisteminin imkanlarından istifadə edilir, məsələn əməliyyat sisteminin standart tətbiq etdiyi hər hansı bir mexanizm məlumat bazasının sürətinə təsir edə bilər ona görə bu hissədə bu mexanizm deaktiv edilməlidir. Digər məsələ isə bu məlumatların saxlanılması üçün istifadə edilən data strukturlar və bunların optimal tətbiqi üçün burada artıq yalnız data strukturunu bilmək kifayət etmir. Onun CPU-a necə təsir göstərə biləcəyi haqqında da düşünmək lazım gəlir.  Qeyd edilən məsələlər produktun tipindən aslı olmayaraq bütün hallarda keçərlidir. Burada produkt həlli adi bir cybersecurity həlli belə olsa bu qeyd etdiyim şeylər bu sistemlərin hazırlanması üçün ən təməl tələbdir. Kiber təhlükəsizlik ekosisteminin problemlərindən yazdıqdan sonra sırf produkt development və bu sahə üçün olan kadrların yetişdirilməsi üçün edilməli olanları qeyd edəcəm. İT ekosisteminin əsasə problemlərindən biri də kiber təhlükəsizlik məsələləridir, bugün qlobal və lokal bazarda bu sahəyə çox maraq var. Ancaq lokal bazarın əsas problemlərindən biri bu sahənin düzgün inkişaf etməməsidir. Yəni, bugün Azərbaycanda kiber təhlükəsizlik bazarında hazır məhsulların istifadəsi standart penetration testing proseslərinin aparılmasından ibarətdir, başqa sözlə desək, research və development (software development) işləri aparılmır. Ən primitiv bir misal göstərsək, bir SİEM (Security Information and Event Management) sistemi qurulduğu zaman çox böyük pullar xərclənərək bu sistemlər alınır və hazır qurulur, buna görə mütəxəssislər yalnız hazır olanı istifadə edir və dərin, xüsusi bilik öyrənmir. Ancaq, bu sistemlər open-source həllər ilə qurulsa, mütəxəssislər onların inteqrasiya prosesində birçox yeni təcrübələr qazanar və sonralar da bu həllərin inkişafında birbaşa iştirak edə bilər. Hərşeydən öncə, əgər təşkilat bu prosesə vaxt sərf etmək istəmirsə lokal bazarda bu sahədə həllər olmalıdır: SIEM, Firewall, Vulnerability scanner və s. sistemlər ki, təşkilat məhsulu almaq istədiyi zaman lokal bazara üz tutsun. Cari zamanda kiber təhlükəsizlik sahəsində lokal bazar üçün (hətta qlobal bazar üçün) çox effektiv həllər hazırlamaq mümkündür. Başqa bir problem isə security sahəsində araşdırmaların inkişaf etməməsidir, yəni, standart penetration testing əvəzinə security research sahəsi inkişaf edilməlidir. Çünki burada adətən proses daha geniş və effektiv olur, məsələn:
Security researcher-lar sistemləri/proqram təminatlarını analiz edir, hətta bu sistemləri analiz etmək, boşluqları aşkarlamaq üçün custom həllər hazırlayırlar (məs: proqram təminatı hazırlayırlar). Bu proqram təminatları çox ola bilər, məsələn, hansısa şəbəkə cihazları, geniş istifadə edilən veb tətbiqetmələr, brauzerlər, əməliyyat sistemləri və yaxud hansısa proqramlaşdırma dilləri. Digər bir hal isə sırf vulnerability scan sistemlərinin hazırlanması ola bilər, məsələn, hər hansı bir hədəf sistemdə boşluq axtaran zaman bu sistem haqqında ilkin informasiyalar yığılır (recon), bu informasiyaların yığılıb düzgün handle edilməsi, konkret hücum yolu hazırlamaq üçün sistemlər hazırlana bilər. Bu sistemə aid ola bilər:
- DNS scanner
- Network scanner
- Email harvesting
- Application scanner və s.
Bütün bu sistemlərin hazırlanması üçün yenə software engineering təcrübəsi lazımdır. Adi bir security researcher hər hansı bir proqram təminatını analiz edib burada boşluq tapmaq üçün analiz etdiyi sistemi ən az onu hazırlayan qədər yaxşı bilməlidir, burada isə artıq sistemin arxitekturasını başa düşmək vacib faktordur. Məsələn, proqram təminatının hazırlandığı proqramlaşdırma dilinin konseptləri nə kimi boşluqlara gətirib çıxarmağı haqqında məlumatlı olmaq proqram təminatında boşluq tapmaq üçün ən önəmli faktorlardan biridir. Ona görə də burada əsas məsələ sırf proqram təminatlarının işləmə prinsipi və burada istifadə edilən boşluqlara gətirib çıxaracaq mexanizmləri bir software engineer kimi başa düşmək lazımdır. Ancaq burada yalnız software arxitekturası haqqında onun işləməsində əsas rol oynayan əməliyyat sisteminin, şəbəkə protokollarının və digər köməkçi vasitələrin işləmə prinsipi haqqında çox məlumatlı olmaq lazımdır (məsələn: hər hansı bir database həlli istifadə edilirsə onun haqqında). Bu sadalananları öyrənməyin və başa düşməyin ən yaxşı qaydası isə bu sahədə çoxlu praktika etməkdir,  yəni, mütəmadi software həllər yazmaq, database həlləri qurub analiz etmək (məsələn: hansı halda səhv qurulmuş bir database sistemi boşluğa gətirib çıxara bilər və s. məsələləri analiz etmək.), şəbəkə protokollarının iş prinsipini başa düşmək və s. Security researcherlar bu sistemləri analiz edən zaman ya avtomatlaşdırılmış (dinamik analiz) sistemlər hazırlayır və yaxud manual analiz edir (kod səviyyəsində - statik analiz). Dinamik analiz zamanı security researcher bu sistemlərdə boşluq aşkarlamaq üçün proqram təminatı (`fuzzer`) hazırlayır, bu proqram təminatı analiz edilən sistemə kənardan hər hansı bir çökməyə gətirib çıxaracaq məlumatlar (inputlar) göndərir. Bu proqram təminatının hazırlanması üçün isə analiz edilən sistem haqqında geniş məlumata sahib olmaq lazımdır (məsələn: Sistem kənardan hansı protokol vasitəsi ilə data qəbul edir). Daha sonra isə fuzzer vasitəsi ilə bu hədəf sistemin qəbul edəcəyi məlumatların tipinə uyğun məlumatlar generasiya edilərək sistemin istifadə etdiyi kommunikasiya protokolları vasitəsi ilə sistemə göndərilir, əgər sistemdə hər hansı bir zəiflik olarsa, bu zəifliyə görə həmin məlumatlar düzgün handle edilmədiyi üçün sistem çökəcək. Sistemlərdə boşluqların axtarılmasında başqa yanaşma isə statik analiz prosesidir. Burada əsas məsələ sistem haqqındaki informasiyadır, yəni, əgər analiz edilən sistemin mənbə kodları mövcuddursa, security researcher bunun üçün statik kod analizi üçün proqram təminatı hazırlayıb mənbə kodunda öncədən təyin etdiyi boşluğa səbəb ola biləcək mexanizmlərin, funksiyaların və ya kod bloklarının patternləri ilə mənbə kod üzərində axtarış edə bilər. Digər tərəfdən, əgər proqram təminatının mənbə kodu yoxdursa və sistem kənardan analiz edilirsə, bu zaman reverse engineering biliklərindən istifadə edilməlidir və burada artıq sistem disassemble edilərək analiz edilir. Bunun üçün isə Assembler, CPU arxitekturası və Əməliyyat sisteminin arxitekturası kimi mövzuları çox yaxşı bilmək lazım olur. Bu prosesdə belə security researcherə bəzi dinamik analiz texnikaları lazım ola bilər. Məsələn analiz etdiyi sistem (proqram təminatı) kod səviyyəsində obfuscation texnikaları istifadə edə bilər ki, proqram təminatı disassemble edilsə belə rahat analiz edilə bilməsin. Security researcher artıq bu obfuscation mexanizmini analiz edib onun üçün əks bir mexanizm hazırlayaraq disassemble prosesini asanlaşdıra bilər. 
Yuxarıda sadalanan mövzulardan aydın olduğu kimi Security Researching/Penetration Testing/Security Engineering kimi sahələrdə karyera qurulduğu zaman belə fundamental computer science bilikləri və software engineering təcrübəsi mütləqdir. Ölkəmizdə offensiv və yaxud defensiv sistemlərin hazırlanması developmenti, research mühitinin yaradılması lazımdır. Burada proses training prosesi olaraq 2 tərəfdə istiqamlətləndirilə bilər. Birinci, sırf security researcherların hazırlanması üçün lazım olan mövzuların tədris edilməsi (CPU, Əməliyyat sistemlərinin arxitekturaları, Proqram təminatlarının işləmə prinsipləri və s.). Burada security researcherlar hazırlanan proqram təminatlarında boşluqlar axtarır və yaxud boşluqların axtarılması üçün yeni avtomatlaşdırılmış (intelligent) proqram təminatları hazırlayır. Defensiv tərəfli təlimlərdə isə sırf protection üçün istifadə ediləcək proqram təminatları və avadanlıqlar hazırlanır. Burada əsasən, XDR, Next-generation firewall, antivirus, EDR/XDR və WAF sistemləri hazırlamalıdır. Ən əsas məsələ isə bunların hazırlanmasında inkişaf və araşdırma mərkəzi yaradılmalıdır. Çünki bu proqram təminatlarının effektiv və sürətli işləməsi üçün fərqli-fərqli mexanizmlər istifadə edilə bilər. Bu mexanizmlər CPU-nun bizə verdiyi hər hansı bir funksionallıq ilə də ola bilər və yaxud əməliyyat sisteminin də verdiyi hər hansı bir funksionallıqla daha sürətli şəkildə hansısa zərərli activitylər detect edilə bilər. Ona görə də burada əsas istiqamət research and development mərkəzinin üzərinə düşür ki, daim bu funksionallıqları analiz etsin və araşdırsın. 
 Təlim planın qurulması və mövzuların kontenti:
- İlkin mərhələlərdə proqramlaşdırma dilləri və onların konseptlərin haqqında mövzular öyrədilməlidir:
- Ümumi compiler dizaynları və proqramlaşdırma dillərindəki yanaşmalar:
- Lexer/Parser
- Semantic Analyzer - AST (Abstract Syntax Tree)
- İntermediate code generation
- Machine code generation
Bütün bu mövzulardan sonra artıq bugün proqramlaşdırma dillərində istifadə edilən yanaşmalar compiler-lar üzərində necə implementasiya edilir - məsələn dynamic/static memory management implementasiyası necə baş verir, hansı texnikalar tətbiq edilir və yaxud təhlükəsizlik məqsədilə əlavə olunan mexanizmlər proqram təminatını boşluqlardan necə qoruyur və s. mövzuları əhatə etməlidir.

Əməliyyat sistemlərinin dizayn prinsipləri:
Burada 2 istiqamət üzrə training mərhələləri ayrılmalıdır:
- Windows NT və Linux kernel internals.
- Burada əməiyyat sistemlərinin işləmə prinsipləri və proqramlaşdırma dilləri ilə qarşılıqlı əlaqəsi haqqında olan mövzuları əhatə etməlidir:
- CPU <-> Operating system interaction
- File system
- Network protocols implementation
- Process/Thread
- Memory management
- Security mechanisms
- I/O system

Daha sonra isə modern proqramlaşdırma dillərinin konseptlərini öyrənməyə başlaya bilərlər:
İlkin mərhələdə scripting dilləri ilə öyrənib işlədikdən sonra daha low-level dillərə keçilməlidir.
- C proqramlaşdırma dili və onun 99 - 17 standartında olan mövzular.
- C proqramlaşdırma dilinin əməliyyat sistemi tərəfindən təmin olunan funskionallıqlardan istifadəsi.
- C proqramlaşdırma dili nə kimi boşluqlar yaradır.
- C proqramlaşdırma dili nəyə görə çox optimal kod yazmağı təmin edir.
Modern C++ proqramlaşdırma dili və onun 17-20-23 standartında olan əsas konseptlər:
- STL - The Standard Template Library
- Templates
- Memory management - Smart pointers, move-semantics
- Compile-time and run-time mechanisms
- Type-deduction
- Secure coding
- Data structures and algorithm implementations

Növbəti mərhələdə isə bugün çox populyar və çox təhlükəsiz qəbul edilən Rust proqramlaşdırma dilinin təlimi öyrədilə bilər:
Rust dili üzərində öyrədilməli olan əsas konseptlər bunlardır:
- Borrowing and ownership
- Data types
- Traits/Impls
- File I/O operations
- Collections (HashMap, Vector, Btree, etc.)
- Libc integrations
- Unsafe codes
- Network programming (socket)
- Error handling
- Async/Multithreading

Yuxarıda qeyd etdiyim əsas konseptləri öyrəndikdən sonra computer science mövzularına hakim olan biri olaraq artıq security researcher/engineer və yaxud software engineer kimi karyera qurmaq olar. Məsələn, ölkəmizin qlobal kiber təhlükəsizlik bazarında yer tutmamasının səbəblərindən biri məhsul hazırlanma sektorunun inkişafının olmamasıdır. Yerli bazarda müxtəlif proqram təminatları və yaxud cihazlar hazırlamaq üçün bu əsas konseptlər tədris olunmalıdır. Digər önəmli bir məsələ yerli bazarda kadrların yetişməsi üçün uyğun mühit olmamasıdır. Bunun üçün hazırlanmış kadrların böyük open-source proyektlərə qoşulması və dəstək olması önəmlidir. Beləliklə,böyük proyektlər vasitəsilə real təcrübəyə sahib ola bilərlər. Open-source proyektlərdə yalnız kod yazmaq yox, həmçinin, oradaki mühəndislərlə qarşılıqlı əlaqə və fikir alışverişi çox önəmlidir. Bugün dünyada livestream formatında video kontentlər çox məşhurdur, yəni, burada canlı olaraq developer kod yazır və izləyicilər real olaraq bu prosesi izləyib sual verə bilirlər. Bu platformalar twitch, youtube, StreamYard, vimeo və s. kimi platformalardır, ki burada live video yerləşdirilir. Yuxarıda qeyd etdiyim training prosesi də bu platformalar üzərindən təşkil edilə bilər. Training proqramlarından sonra hər spesifik sahəyə uyğun (məsələn security və ya software engineering) real proyektlər üzərində işləmək olar. Əgər software engineering mövzuları üzrə streaming olacaqsa burada real proyekt sıfırdan hazırlana bilər (artıq burada izləyici konkret proyekt üzərində sıfırdan implementasiyaları izləyərək öyrənir) və yaxud hər hansı bir open-source proyekt götürülüb onun üzərinə yeni əlavələr etmək olar. Security researcher olaraq isə bu live-stream zamanı artıq spesifik boşluqlar axtarmaq üçün avtomatlaşdırılmış proqram təminatları hazırlana bilər və bunun vastiəsi ilə tapılan boşluq elə bu livestream üzərində analiz edilə bilər. Burada əsas məqsəd lokal bazarın standart veb, javascript, php kimi mövzulardan çıxmasıdır və qlobal bazara çıxaracaq səviyyədə produktların hazırlanmasında hətta bu produktların təhlükəsizliyini təmin edəcək kadrların yetişdirilməsidir. 
Təlim kursları bazarındaki problemlər:
Təəssüflər olsun ki, bugün yerli bazardakı kurslar İT sahəsində konkret kadr yetişdirmir. Bunun səbəbi isə kursda tədris proqramının səhv qurulması və buradaki müəllimlərin yetərincə təcrübəsinin olmamasıdır. Tədris proqramının səhv qurulması fundamental mövzuların səhv tədris edilməsidir, məsələn çox sadə mövzuların çox uzun proqrama salınaraq tədris edilməsi, və yaxud proqramlaşdırma dilindəki hər hansı daha çətin mövzunun üzərindən keçilərək izah edilməməsidir. Bugün ölkəmizdəki bir çox kurslarda bu problem var. Ən vacib və mütləq faktor tələbələrin konkret real mühitdə olan lahiyədə iştirak edərək burada olan problemlər və yanaşmaların göstərilməməsidir. Bu faktor çox vacibdir ki, tələbə tədris prosesində konkret real lahiyələrdəki yanaşmalar üzərindən inkişaf etsin. Burada real lahiyələr tələbələrlə  ya sıfırdan hazırlana bilər, ya da hər hansı bir open-source lahiyə istifadə edilə bilər. Bu punktda qeyd edilən lahiyələrdə məqsəd  kadrları standart İT bazarında işləyəcək mərhələyə gətirmək deyil, burada əsas məqsəd bu şəxslərin real lahiyələrin hazırlanması üçün professional səviyyədə yetişdirilib, real lahiyələrin həmin şəxslərlə hazırlanmasına başlamaqdır.
